**Termini e condizioni di utilizzo dell’app “Psychelinx”**

1. *Premesse*
I presenti termini e condizioni di utilizzo costituiscono il contratto tra il professionista sanitario e Psychelinx Ltd., come di seguito identificata, volto a disciplinare l’accesso e l’utilizzo dell’app “*Psychelinx*”.

2. *Validità delle premesse* 
Le premesse devono intendersi parte integrante dei presenti termini e condizioni di utilizzo.

3. *Perfezionamento del contratto con il professionista*
Il presente contratto si intende concluso nel momento in cui Psychelinx Ltd. accuserà ricevuta della conferma del pagamento effettuato dal professionista per l’acquisto dell’abbonamento all’app tramite l’invio di un’apposita comunicazione al professionista o tramite lo Store.

4. *Definizioni*
Per una piena comprensione dei presenti termini e condizioni di utilizzo dell’app Psychelinx, si forniscono di seguito le definizioni dei termini maggiormente impiegati:
- “*app*” o “*servizio*”, si intende la piattaforma digitale Psychelinx, che consente al professionista la raccolta, gestione e consultazione di dati e informazioni relativi allo stato psicologico dei propri pazienti (o “utenti”), attraverso i quali il professionista può meglio indirizzare la propria attività di diagnosi e cura;
- “*fornitore*”, si intende Psychelinx Ltd., come di seguito identificata. Psychelinx Ltd. è proprietaria dell’app Psychelinx e ne è responsabile della gestione, dello sviluppo e della manutenzione tecnica;
- “*utente*”, si intende la persona fisica che, previa registrazione, usufruisce dell’app a scopi esclusivamente personali;
- “*professionista sanitario*” o “*professionista*”, si intende lo psicologo, psicoterapeuta o medico psichiatra, regolarmente iscritto all’ordine professionale, che ha in cura l’utente e che può essere consultato attraverso l’app;
- “*dati personali*”, si intende qualsiasi informazione riguardante una persona fisica identificata o identificabile. Si considera identificabile la persona fisica che può essere identificata, direttamente o indirettamente, con particolare riferimento a un identificativo come il nome, un numero di identificazione, dati relativi all’ubicazione, un identificativo online o a uno o più elementi caratteristici della sua identità fisica, fisiologica, genetica, psichica, economica, culturale o sociale. Nell’ambito dell’app, tutte le informazioni di natura personale raccolte riconducibili all’utente, compresi emozioni, stati d’animo, eventi quotidiani, date, sono considerati dati personali;
- “*titolare del trattamento*”, si intende la persona fisica o giuridica, l’autorità pubblica, il servizio o altro organismo che, singolarmente o insieme ad altri, determina le finalità e i mezzi del trattamento di dati personali. Nell’ambito dell’app, Psychelinx è titolare autonomo del trattamento di dati personali degli utenti e del professionista per finalità di gestione dell’app. Il professionista sanitario agisce, a sua volta, come autonomo titolare del trattamento dei dati personali relativi agli utenti per finalità di diagnosi e cura attraverso l’app;
- “*responsabile del trattamento*”, si intende la persona fisica o giuridica, l’autorità pubblica, il servizio o altro organismo che tratta dati personali per conto del titolare del trattamento. Psychelinx agisce come responsabile del trattamento per conto del professionista quando quest’ultimo tratta i dati personali degli utenti per finalità di diagnosi e cura;
- “*termini e condizioni*” o “*T&C*”, si intende il documento contrattuale che regola i rapporti tra il professionista e il fornitore, definendo diritti, obblighi, limitazioni di responsabilità e regole d’uso dell’app;
- “*app Store*” o solo “*Store*”, si intende una piattaforma digitale che permette a utenti e professionisti di scaricare e installare applicazioni sul loro dispositivo (a titolo meramente esemplificativo, Google Play, Apple Store).
- “*dispositivo jailbroken*” o “*dispositivo rootato*” o “*dispositivo compromesso*”, si intende qualsiasi dispositivo mobile sul quale siano state rimosse o alterate le restrizioni di sicurezza imposte dal produttore o dal sistema operativo, oppure che risulti esposto a vulnerabilità tali da compromettere l’integrità, la sicurezza o la riservatezza dei dati (a titolo meramente esemplificativo, installazione di firmware non ufficiali, applicazioni non autorizzate o modifiche al sistema operativo);
- “*notifica in-app*”, si intende qualsiasi comunicazione elettronica resa disponibile dal fornitore all’interno dell’app e visualizzabile dal professionista mediante accesso o utilizzo della stessa, ivi incluse, a titolo esemplificativo e non esaustivo, comunicazioni tramite pop-up, banner, messaggi push interni o sezioni dedicate ai messaggi. Ai fini del presente contratto, le notifiche in-app si considerano validamente ricevute dal professionista al momento della loro messa a disposizione nell’app.

5. *Identità del fornitore e dati di contatto*
L’app Psychelinx è ideata e fornita da Psychelinx Ltd. con sede a Londra, 86-90 Paul Street, EC2A 4NE, Regno Unito, numero di registrazione della società 16442933 (di seguito, per brevità, “Fornitore”). 
Il fornitore è contattabile al seguente recapito: info@psychelinx.com .

6. *Oggetto e descrizione dei servizi offerti*
Attraverso l’app il professionista sanitario, regolarmente abilitato e iscritto al relativo ordine professionale, può raccogliere dati, informazioni e appunti relativi allo stato psicologico dell’utente che ha in cura, al fine di supportare la propria attività di osservazione, monitoraggio, valutazione e diagnosi clinica. Tale raccolta di dati, a supporto dell’attività del professionista, può avvenire anche mediante un questionario che il professionista può personalizzare in base alle esigenze specifiche dell’utente che ha in cura.
L’app è inoltre dotata di una funzione di dashboard che permette di filtrare dati e informazioni in base all’intervallo temporale che si intende visionare.
Attraverso l’app il professionista può inoltre gestire il diario psicologico personale di più utenti, selezionando l’utente di volta in volta.
L’app costituisce un mero strumento di supporto e non sostituisce il giudizio clinico del professionista, che rimane l’unico responsabile dell’attività di diagnosi, monitoraggio e valutazione clinica e terapeutica. 

7. *Requisiti di utilizzo per il professionista*
L’uso dell’app è consentito esclusivamente a professionisti sanitari regolarmente abilitati e iscritti all’ordine professionale di appartenenza.
Il professionista dichiara sotto la propria responsabilità di possedere tale requisito ai sensi delle normative vigenti e si impegna a comunicare ogni eventuale vicenda che dovesse comportare un mutamento rispetto allo stato di iscrizione e abilitazione alla professione.
È altresì fatto divieto al professionista di utilizzare l’app qualora il dispositivo in uso al professionista risulti jailbroken, rootato o comunque compromesso.

8. *Iscrizione all’app e gestione delle credenziali*
Per usufruire dei servizi dell’app, è richiesta la registrazione da parte del professionista tramite creazione di un account personale. 
In questa fase il professionista dovrà fornire informazioni veritiere, aggiornate e complete. A tal proposito, in caso di variazione, il professionista si impegna ad aggiornare tempestivamente i dati comunicati durante la creazione del proprio account o successivamente.
Il professionista può creare il proprio account fornendo il proprio indirizzo e-mail, che sarà utilizzato come username, e scegliendo la password, nel rispetto delle caratteristiche di sicurezza imposte dal fornitore.
Il professionista non può cedere o trasferire altrimenti il proprio account né i diritti nascenti dal contratto a terzi. 
Il professionista è tenuto alla riservatezza ed è responsabile della sicurezza e della diligente custodia delle credenziali di accesso al proprio account, che non può divulgare a terze parti. Il professionista dovrà informare immediatamente il fornitore qualora le proprie credenziali siano state smarrite, sottratte o altrimenti compromesse o in qualsiasi caso di utilizzo non autorizzato del proprio account.
Il professionista è responsabile per tutte le operazioni svolte attraverso il proprio account, a meno che dimostri che tali attività non gli siano in alcun modo imputabili, neppure a titolo di colpa.
L’eventuale uso improprio delle credenziali imputabile a negligenza del professionista esonera il fornitore da ogni responsabilità.

9. *Costi del servizio*
La fruizione dell’app è subordinata alla sottoscrizione di un abbonamento che può essere annuale/trimestrale/mensile e avere caratteristiche diverse in base al piano selezionato.
I corrispettivi applicabili + IVA e degli altri oneri accessori di legge, sono quelli indicati sul sito web https://www.psychelinx.com/pages/pricing-clinician e/o resi disponibili tramite lo Store al momento della sottoscrizione dell’abbonamento. Qualora l’app venisse distribuita attraverso uno Store, potrebbero essere addebitate delle commissioni per il servizio dello Store, su cui il fornitore, tuttavia, non ha controllo né responsabilità. Per maggiori dettagli, si invita a verificare le condizioni applicate dagli Store. Il pagamento dell’abbonamento dovrà essere versato in Euro, in modo anticipato, secondo le modalità di pagamento previste dallo Store al momento della sottoscrizione. Sono fatte salve eventuali promozioni che il fornitore renderà pubbliche sugli Store o tramite l’app.
Le spese di connessione telematica permangono a carico del professionista.

10.  *Durata del contratto*
Il presente contratto sarà efficace per un periodo di tempo pari alla durata dell’abbonamento selezionato a decorrere dal momento in cui il fornitore accuserà, eventualmente tramite lo Store, ricevuta di conferma di avvenuto pagamento dell’abbonamento.
Decorso il termine sopra indicato, l’abbonamento si rinnoverà tacitamente con addebito automatico del relativo canone, se il professionista non interromperà, sospenderà o annullerà l’abbonamento direttamente tramite lo Store ove l’app è stata acquistata. Si invitano pertanto i professionisti a verificare le condizioni dello Store di riferimento.

11. *Risoluzione del contratto da parte del fornitore*
Il fornitore può risolvere il presente contratto in qualsiasi momento dando al professionista preavviso di 15 (quindici) giorni via e-mail all’indirizzo di posta elettronica utilizzato dal professionista per la registrazione, salvo che la risoluzione da parte del fornitore avvenga, come di seguito descritto, per giusta causa, nel qual caso il recesso avrà decorrenza immediata.
Il fornitore può risolvere il presente contratto, con effetto immediato e senza preavviso:
(a) in caso di violazione da parte del professionista degli obblighi assunti nel presente contratto;
(b) in caso di violazione di norme dell’ordinamento;
(c) in ogni caso di inadempimento del professionista;
(d) per eseguire una richiesta delle pubbliche autorità.
In ogni caso di risoluzione del contratto non imputabile al professionista, il fornitore restituirà la parte di corrispettivo incassato proporzionalmente alla durata residua del contratto.

12. *Esclusione di responsabilità*
Il professionista riconosce che il fornitore non è un professionista sanitario né una struttura sanitaria e, pertanto, non esercita attività sanitaria, limitandosi ad operare come semplice intermediario e fornitore di servizi tecnici.
Il fornitore è estraneo al rapporto tra il professionista e l’utente. Il fornitore, quindi, non è e non diventa parte di alcun rapporto tra il professionista e l’utente né opera in qualità di agente, mediatore, assicuratore o garante. Per questo motivo, il professionista rimane l’unico responsabile della corretta identificazione dell’utente, nell’ambito dei suoi obblighi di vigilanza.
Analogamente il fornitore non è in alcun modo responsabile dell’attività o dell’esito della diagnosi e di qualsivoglia interpretazione dei dati, valutazione clinica e indicazione terapeutica formulate dal professionista sanitario. Il fornitore non è inoltre responsabile del rispetto delle normative sanitarie e deontologiche vigenti in capo al professionista.
Il professionista prende atto ed accetta che:
- l’app non sostituisce in alcun modo un consulto medico o psicologico professionale;
- le informazioni annotate tramite l’app non sono soggette a verifica da parte del fornitore, che non è in alcun caso responsabile del contenuto o dell’esattezza delle informazioni condivise dall’utente;
- l’app non fornisce né suggerisce diagnosi, raccomandazioni terapeutiche, né interventi di tipo sanitario;
- il fornitore non è responsabile di errori causati da fonti di dati di terzi o da fornitori di infrastrutture, quali a titolo esemplificativo e non esaustivo servizi di rete e connettività Internet, servizi di cloud hosting, servizi di autoidentificazione e piattaforme di pagamento;
- l’inaccessibilità all’app può derivare da problemi del dispositivo del professionista, guasti della batteria o connessione alla rete Internet insufficiente, circostanze di cui il fornitore non risponde.
	È pertanto vietato l’uso dell’app da parte del professionista come unico strumento di diagnosi e monitoraggio dello stato di salute dell’utente. 
	Inoltre, il fornitore dell’app si impegna a garantire, per quanto possibile, la continuità del servizio, ma non può essere ritenuto responsabile per eventuali malfunzionamenti, interruzioni, perdita di dati o anomalie di sistema, qualora dovessero verificarsi.

13. *Sospensione del servizio*
Il fornitore può, in qualunque momento e senza preavviso, sospendere temporaneamente il servizio per ragioni tecniche, di sicurezza, per aggiornamenti o manutenzioni straordinarie, nonché in caso di violazione dei presenti T&C da parte del professionista. La sospensione non dà diritto ad alcun indennizzo.
Il fornitore non è responsabile dell’eventuale sospensione, limitazione o impossibilità di scaricare, aggiornare o utilizzare l’app derivante da decisioni assunte unilateralmente dagli Store.

14. *Protezione dei dati personali*
Il fornitore è titolare del trattamento dei dati personali del professionista, che tratta nel rispetto della normativa vigente in materia di protezione dei dati personali, tra cui il Regolamento (UE) 2016/679. Specifiche informazioni sul trattamento dei dati personali effettuato dal fornitore sono contenute nell’informativa privacy messa a disposizione del professionista tramite l’app.
Rispetto ai dati personali dell’utente, il professionista riconosce di essere autonomo titolare del trattamento per finalità di diagnosi, monitoraggio e cura e designa il fornitore quale responsabile del trattamento per suo conto affidandogli le operazioni di trattamento meglio illustrate nell’atto di nomina ai sensi dell’art. 28 del Regolamento (UE) 2016/679, che forma parte integrante dei presenti T&C. 

15. *Proprietà intellettuale*
Tutti i diritti relativi all’app, al suo codice sorgente, grafica, loghi e contenuti informativi generali sono di titolarità esclusiva del fornitore dell’app, ove non diversamente indicato, e sono oggetto di tutela ai sensi delle vigenti norme di legge civili e penali.
Il professionista ha il diritto d’uso personale, non esclusivo, non cedibile e non trasferibile, limitatamente alle funzionalità descritte all’art. 6 dei presenti T&C.
È vietato al professionista riprodurre, copiare, modificare, distribuire, vendere, concedere in licenza o effettuare il reverse engineering, nonché tradurre in altre lingue, estrarre il codice sorgente o creare versioni derivate dell’app o di qualsiasi parte di essa, salvo previo consenso scritto del fornitore.

16. *Informazioni ai sensi del d.lgs. 9 aprile 2003, n. 70*
Ai sensi dell’art. 12 del d.lgs. 70/2003, il fornitore informa il professionista che il presente contratto sarà perfezionato soltanto a seguito dell’espletamento delle seguenti fasi tecniche da parte del professionista. Il professionista dovrà: (a) inserire il proprio indirizzo e-mail e creare una password di accesso, rispettando le caratteristiche di sicurezza imposte dal fornitore; (b) prendere visione e accettare, con apposito click, i presenti termini e condizioni; (c) prendere visione delle informazioni relative al trattamento dei dati personali cliccando sulla casella dedicata; (d) inserire, nell’apposita schermata dell’app, il codice di conferma contenuto nella e-mail che il fornitore invierà a titolo di conferma a seguito della registrazione; (e) selezionare l'abbonamento e il metodo di pagamento tra le modalità alternative disponibili e procedere al pagamento.
 Il contratto si intende concluso nel momento in cui il fornitore accuserà ricevuta della conferma del pagamento effettuato dal professionista. 
Il fornitore provvederà a inviare al professionista copia dei presenti T&C nonché dell’informativa privacy attraverso comunicazione all’indirizzo e-mail fornito dal professionista in fase di registrazione.
Il fornitore consente al professionista di individuare e correggere eventuali errori di inserimento dei dati prima di inoltrare la richiesta di registrazione, mostrando al professionista una schermata di riepilogo dei dati, modificabile ove necessario, prima dell’invio definitivo della richiesta di registrazione.
Il contratto è disponibile in lingua italiana e inglese.
Gli strumenti di composizione delle controversie sono indicati all’art. 18 delle presenti condizioni.

17. *Diritto applicabile al contratto e giurisdizione competente*
La fornitura dei servizi offerti è regolata, oltre che dai presenti termini e condizioni, dalla legge italiana.
La disposizione di cui sopra non sarà applicabile qualora le leggi vigenti nel Paese di residenza del professionista richiedano l’applicazione di altra legge o giurisdizione e ciò non possa essere escluso per contratto.

18. *Risoluzione delle controversie*
Qualora il professionista intenda proporre un reclamo nei confronti del fornitore, potrà scrivere all’indirizzo di posta elettronica certificata: psychelinx@pec.it . 
Quanto sopra non pregiudica la possibilità di adire l’autorità giudiziaria. In tal caso, tutte le controversie derivanti dal presente contratto o in relazione allo stesso, comprese quelle relative alla sua validità, interpretazione, esecuzione e inesecuzione, saranno decise dal foro esclusivo di Bologna (Italia).

19. *Modifiche unilaterali da parte del fornitore*
Psychelinx Ltd. si riserva il diritto di aggiornare o altrimenti modificare in futuro i presenti termini e condizioni. Il fornitore informerà i professionisti delle eventuali variazioni tramite avviso all’interno dell’app o inviando una e-mail all’indirizzo di posta elettronica fornito dal professionista, almeno trenta giorni prima della data di entrata in vigore delle stesse e, ove il professionista non sia d’accordo con le condizioni come modificate, potrà recedere dal presente contratto con effetto immediato. Qualora la variazione contrattuale riguardi una modifica dell’importo del canone di abbonamento, il professionista ha il diritto di disabilitare il rinnovo automatico con l’effetto che non fruirà più dei servizi di Psychelinx al termine del periodo di abbonamento in corso. In questo caso, dunque, il recesso non avrà effetto relativamente agli abbonamenti già acquistati prima del recesso, che continueranno ad essere efficaci fino alla completa esecuzione delle obbligazioni delle parti relative a tali abbonamenti.
Ove invece il professionista non eserciti il proprio diritto di recesso entro trenta giorni antecedenti alla data di entrata in vigore delle nuove condizioni contrattuali, queste ultime si intenderanno accettate così come aggiornate o modificate.
La data delle revisioni verrà indicata in calce alla presente pagina dei Termi e Condizioni Di Utilizzo ed eventuali modifiche avranno effetto a decorrere dalla pubblicazione.

Ultimo aggiornamento: 3 Febbraio 2026




----
**ALLEGATO 1**
*Atto di designazione a responsabile del trattamento*
*ex art. 28 Reg. (UE) 2016/679*

Premesso che:
- la normativa vigente in materia di protezione dei dati personali è dettata in particolare del Regolamento (UE) 2016/679 del 27 aprile 2016 (Regolamento generale sulla protezione dei dati personali, di seguito, per brevità, “Regolamento”); 
- il professionista sanitario ha accettato i Termini e condizioni di utilizzo dell’app Psychelinx, di cui il presente atto deve ritenersi parte integrante; 
- in virtù di tale rapporto contrattuale, il professionista sanitario tratterà, per mezzo dell’app, dati personali dei propri pazienti per scopi di diagnosi, monitoraggio, valutazione clinica e cura. A tali dati personali potrebbe avere accesso, per ragioni di supporto tecnico, anche Psychelinx Ldt., come di seguito identificata;
- la normativa sopra richiamata impone di designare Psychelinx Ldt. quale responsabile del trattamento ai sensi dell’art. 28 del Regolamento, una volta valutati i requisiti richiesti dal Regolamento ai fini di tale designazione, in particolare in termini di conoscenza specialistica, affidabilità e risorse del soggetto da nominare in qualità di responsabile del trattamento; 
il professionista sanitario (di seguito, per brevità, “titolare del trattamento”), come identificato al momento della registrazione all’app e della sottoscrizione dei Termini e condizioni d’utilizzo, di cui il presente allegato è parte integrante

*designa*

Psychelinx Ltd. con sede a Londra, 86-90 Paul Street, EC2A 4NE, Regno Unito, numero di registrazione della società 16442933, quale responsabile del trattamento ex art. 28 del Regolamento, nei limiti e alle condizioni indicate al presente atto.
Rimane inteso che, per quanto non direttamente disciplinato in questa sede, trovano applicazione le disposizioni vigenti in materia di protezione dei dati personali.

1. *Descrizione dei trattamenti di dati affidati al responsabile del trattamento*
Psychelinx Ltd. (di seguito, per brevità, anche “responsabile del trattamento”) è autorizzato a trattare, per conto del titolare del trattamento, i dati personali strettamente necessari ai fini della prestazione tecnica dei servizi, specificati nei termini e condizioni di utilizzo dell’app sottoscritti dal titolare, e in particolare, di gestione e manutenzione tecnica dell’app Psychelinx di cui il professionista sanitario ha deciso in autonomia di avvalersi nell’ambito della propria attività professionale.
A tal fine, il responsabile del trattamento potrà venire a conoscenza di dati personali e particolari (tra cui relativi alla salute) dei pazienti del professionista.

2. *Durata della designazione*
La designazione di cui al presente atto rimane valida per la durata del rapporto di collaborazione che lega il responsabile del trattamento e il titolare del trattamento.
Resta inteso che la designazione di cui al presente atto decadrà in qualunque caso di scioglimento o interruzione del suddetto rapporto, con effetto dalla data di tale risoluzione.

3. *Obblighi del responsabile del trattamento nei confronti del titolare del trattamento*
Il responsabile del trattamento si impegna a svolgere le attività di trattamento a cui è stato autorizzato con il presente atto, nel rispetto di quanto previsto ai sensi dell’art. 28, 3° comma, lett. da a) a h) del Regolamento e, in particolare, delle condizioni di seguito precisate.

a)	*Istruzioni del titolare e doveri di informazione del responsabile* 
	Il responsabile del trattamento si impegna a trattare i dati nei limiti di quanto strettamente necessario al perseguimento delle finalità oggetto del trattamento di dati di cui al par. 1 del presente atto, assicurando che tali dati siano aggiornati, completi e non eccedenti rispetto alle finalità perseguite.
	A tal fine, il responsabile tratta i dati conformemente alle istruzioni conferite dal titolare del trattamento con il presente atto o eventuali atti integrativi successivi. 
	
b)	*Persone autorizzate al trattamento* 
	Salvo i casi previsti dalla normativa vigente, il responsabile del trattamento non può comunicare a terzi o trasmettere a soggetti non autorizzati i dati personali di cui venga a conoscenza, né utilizzarli autonomamente per scopi diversi da quelli sopra menzionati.
	I dati sono trattati soltanto da soggetti afferenti alla struttura del responsabile del trattamento o comunque sottoposti al suo controllo, che devono essere espressamente autorizzati e istruiti al trattamento dei dati per l’esecuzione delle prestazioni derivanti dai rapporti e dalle attività sopra indicate. In particolare, il responsabile si impegna a vigilare che tali soggetti autorizzati:
	- trattino i dati in base alle istruzioni del titolare del trattamento, nonché alle specifiche indicazioni fornite dal responsabile stesso, ai fini e nei limiti dell’esecuzione delle attività di trattamento indicate nel presente atto; 
	- assicurino la massima serietà e affidabilità nello svolgimento delle attività a loro delegate;
	- si impegnino alla riservatezza o siano soggette ad un adeguato obbligo legale di riservatezza;
	- ricevano la necessaria formazione in materia di protezione dei dati personali.
	
c)	*Designazione di un altro responsabile del trattamento*
	Il responsabile del trattamento può ricorrere ad un altro responsabile del trattamento (di seguito, “sub-responsabile”) per l’esecuzione di specifiche attività di trattamento, per conto del titolare del trattamento, a condizione che informi preventivamente e per iscritto il titolare del trattamento. La comunicazione deve indicare chiaramente le attività di trattamento affidate al sub-responsabile, l’identità e i dati di contatto del sub-responsabile, nonché i termini del contratto o atto giuridico che vincola il sub-responsabile ai medesimi obblighi previsi in capo al responsabile del trattamento con il presente atto. 
	Il titolare del trattamento ha a disposizione un termine massimo di 7 giorni a partire dalla data di ricevimento di detta comunicazione per presentare eventuali obiezioni. L’attività di trattamento da parte del sub-responsabile non può essere effettuata qualora il titolare del trattamento si sia opposto entro i termini concordati. La modifica si intende accettata laddove il titolare del trattamento non sollevi obiezioni per iscritto entro il termine sopra indicato.
	
d)	I*nformazione circa le violazioni di dati personali* 
	Il responsabile del trattamento informa il titolare del trattamento di tutte le violazioni di dati personali di cui viene a conoscenza, entro un termine massimo di 24 ore, dal momento in cui ha avuto notizia dell’evento, attraverso i recapiti forniti dal professionista al momento della registrazione all’app. La comunicazione è accompagnata dalla documentazione utile al fine di permettere al titolare del trattamento di notificare detta violazione, se necessario, all’autorità di controllo competente.

e)	*Esercizio dei diritti degli interessati*
	Qualora l’interessato si rivolga al responsabile del trattamento per l’esercizio dei diritti ad esso riconosciuti dalla vigente normativa in materia di protezione dei dati personali e, in particolare, dagli artt. 15- 21 del Regolamento, il responsabile del trattamento deve inoltrare, entro 5 (cinque) giorni lavorativi dal ricevimento, le richieste dell’interessato ai recapiti forniti dal professionista al momento della registrazione all’app. In particolare, nell’ipotesi in cui un paziente richieda al responsabile la cancellazione del proprio account e, dunque, con essa la cancellazione di tutti i dati personali trattati con l’app per le finalità perseguite dal titolare, il responsabile si impegna a darne congruo preavviso al professionista sanitario, che rimarrà unico responsabile di fornire un riscontro al paziente nel rispetto dei termini e della normativa vigente.

f)	*Adozione delle misure di sicurezza* 
	Il responsabile del trattamento si impegna ad adottare le misure di sicurezza di seguito descritte, con riferimento alle strutture, agli strumenti e al personale dallo stesso impiegati per effettuare il trattamento di dati delegato con il presente atto. 
	Relativamente al trattamento di dati effettuato tramite mezzi elettronici, il responsabile del trattamento si impegna a:
	- custodire con cautela le credenziali di autenticazione per l’accesso ai locali e alle postazioni di lavoro;
	- aggiornare le credenziali di autenticazione ogni sei mesi;
	- adottare procedure per la custodia di copie di sicurezza e per il ripristino della disponibilità dei dati e dei sistemi;
	- adottare sistemi di protezione dei sistemi informatici con strumenti idonei a garantire la sicurezza, l’integrità e la resilienza dei dispositivi, dei sistemi e della connessione utilizzata, tra cui software antivirus e firewall; 
	- trasmettere tutti i dati da e verso i sistemi di Psychelinx Ltd. utilizzando crittografia end-to-end assicurando che la chiave di decifrazione sia conservata esclusivamente sul dispositivo del professionista e non sia accessibile a Psychelinx Ltd.
	- evitare, ove possibile, il salvataggio di dati personali e particolari su dispositivi portatili (ad esempio, chiavi USB, CD-Rom, e così via). Qualora la conservazione dei dati personali su periferiche rimovibili sia indispensabile, il responsabile del trattamento si impegna a custodire tali supporti con la massima diligenza e a provvedere alla cancellazione dei dati ivi contenuti, una volta terminata la necessità;
	- astenersi dalla comunicazione di dati personali e particolari attraverso canali non sicuri;
	- utilizzare la postazione di lavoro in modo pertinente alle specifiche finalità della propria attività, nel rispetto delle esigenze di funzionalità e sicurezza dei sistemi informativi.

g)	*Conservazione dei dati e conclusione del trattamento* 
	Il responsabile del trattamento tratta i dati per il tempo necessario al raggiungimento delle finalità indicate al par. 1 del presente atto, considerati anche gli obblighi di conservazione imposti dalla legge.
	A discrezione del titolare del trattamento, al termine della prestazione del servizio che comporta il trattamento dei dati personali di cui al presente atto, o qualora il titolare revochi la presente designazione o la stessa decada, in presenza di uno dei casi di cui al par. 2, il responsabile del trattamento si impegna a: 
	- cancellare o anonimizzare tutti i dati personali, comprese eventuali copie degli stessi, entro 15 giorni dalla comunicazione del titolare;
	- restituire tutti i dati personali al titolare del trattamento, entro 15 giorni dalla comunicazione del titolare;
	- restituire i dati personali a un diverso responsabile del trattamento designato dal titolare del trattamento, entro 15 giorni dalla comunicazione del titolare.
	La restituzione dei dati è accompagnata alla distruzione di tutte le copie cartacee e informatiche del responsabile del trattamento. La distruzione dei dati deve essere documentata per iscritto dal responsabile del trattamento.
	
h)	*Documentazione* 
	Il responsabile del trattamento mette a disposizione del titolare del trattamento tutte le informazioni necessarie per dimostrare il rispetto degli obblighi di cui al Regolamento e consente e contribuisce alle attività di revisione, comprese le ispezioni, realizzate dal titolare del trattamento o da un altro soggetto da questi incaricato.

4. *Disposizioni finali* 
Resta inteso che la presente designazione non comporta alcun diritto per il responsabile del trattamento a uno specifico compenso, indennità o rimborso per l’attività svolta, ulteriore rispetto a quanto già concordato in virtù del rapporto di collaborazione. 
